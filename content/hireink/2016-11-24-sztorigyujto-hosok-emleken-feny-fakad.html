---
author: Személyes Történelem
categories:
  - Sztorigyűjtő
date: 2016-11-24 11:30:03+01:00
excerpt: '„A huszonhat éves, győri Gősi Zoltán emberfeletti küzdelemben mentett ki egy felelőtlen fürdőzőt a jón sziget híres Canal d''Amour oldalán. A fuldokló segítségére siető másik embernek szintén sikerült időben kimenekülnie, ám Zolit elragadta a tenger." Az édesanya szívszorító emlékezése.'
image: http://szemelyestortenelem.hu/wp-content/uploads/2016/10/Hősök-emlékén-fény-fakad.jpg
permalink: /sztorigyujto-hosok-emleken-feny-fakad/
tags:
  - Gősi Vali
  - Gősi Zoltán
  - gyász
  - Hősök emlékén fény fakad
  - megemlékezés
  - vers
title: Sztorigyűjtő ~ Hősök emlékén fény fakad
aliases:
- /sztorigyujto-hosok-emleken-feny-fakad/
---

<div id="dslc-theme-content">
  <div id="dslc-theme-content-inner">
    <p>
      <strong>Gősi Vali szomorú megemlékezését bocsátotta rendelkezésünkre fiáról, aki egy fuldokló segítségére sietett, s közben életét vesztette.</strong>
    </p>

    <hr />

    <p>
      Ünnepek idején más az emlékezés…
    </p>

    <p>
      … mélyebbről tör fel a szomorúság, újra és újra felszakítva az évek során lassan, észrevétlenül behegedő, ám örök nyomot hagyó sebeket. A hétköznapok pergő eseményei valamennyire elterelik a gondolatokat a mérhetetlen hiányról, eltávozott szeretteink nyomában maradó, tátongó, jeges űrről, valamivel könnyebben úrrá lehetünk a szomorúságon, ám az emlékezéshangulatú, krizantém- és gyertyaillatú napok, meghitt családi ünnepek óhatatlanul idézik immár fájó emlékké vált szeretteinket.
    </p>

    <p>
      Sok évvel ezelőtti beszélgetés emlékfoszlányai éledtek ismét – immár örökké fájdalmas valósággá – számomra is az elmúlt napokban.
    </p>

    <p>
      2000. július 27-e, amely a két nap múlva örökre eltávozott fiammal való utolsó telefonbeszélgetés feledhetetlenül kedves, de már soha meg nem valósuló ígérete: „hamarosan találkozunk, és rengeteget mesélek”, és a két nap múlva, július 29-én érkező, vészjósló telefonüzenet: „Zoli elmerült a tengerben, és eltűnt” – mondatok megrendítő emléke. Azután a még megrendítőbb utazás: lányom és férjem indulása – most egyetlen, közös hátizsákkal, néhány konzervvel – másnap hajnalban, valami mondhatatlan szomorúsággal – nélkülem, mert csak két hely volt aznap a hajnali repülőn – és nagyon halvány reménnyel: hátha sikerül Zolit élve megtalálni. Aztán a telefonok, a kétségbeesett reménykedés a végtelen időben – ami azóta, immár tizenhat éve alig mozdul – remény és reménytelenség váltakozása:
    </p>

    <p>
      – Feladom – hívott a férjem, két nappal a baleset után… – Nem találják… Elfogyott az erőm.
    </p>

    <p>
      A néma csend a vonal innenső, és ezután már a másik végén is. Aztán hamarosan az újabb telefon:
    </p>

    <p>
      – Megtalálták. Hazaviszem, ahogy ígértem… Hazaviszem a fiunkat… de sajnos, koporsóban… – suttogta alig hallhatóan a férjem.
    </p>

    <p>
      – Hol van most?
    </p>

    <p>
      – Itt fekszik a parton… Holtan.
    </p>

    <p>
      – Mondj el mindent, kérlek: mit érzel, mit gondolsz, mit mondasz most neki?
    </p>

    <p>
      – Csak csendben simogatom, és már többször elmondtam neki: hazaviszlek, kisfiam…
    </p>

    <p>
      – Biztosan meghalt…?
    </p>

    <p>
      – Igen, meghalt.
    </p>

    <p>
      Aztán egy óra múlva újabb jeges fájdalom a telefonüzenetre:
    </p>

    <p>
      – Hol vagytok most?
    </p>

    <p>
      – A korfui kórházban. Mentő hozta ide Zolit. Muszáj megvizsgálni, hogy kiderüljön a halál pontos oka.
    </p>

    <p>
      – Biztosan meghalt…? – zokogtam még mindig kétségbeesett reménykedéssel.
    </p>

    <p>
      – Biztosan. Most itt újra elbúcsúzhatunk tőle. Egy hófehér asztalon fekszik. Mintha aludna. Olyan meglepett az arca… Barna a bőre, semmi változás a testén… – látszanak a kisportolt izmai… – így az édesapa, a férjem halkan sírva…
    </p>

    <p>
      – Mondd meg neki, hogy nagyon szeretem… – suttogom, miközben úgy érzem, megszakadt a szívem. Orsi jól van? Elbúcsúzott a testvérétől?
    </p>

    <p>
      – Igen, még a parton. A kezét simogatta, ahogy térdelt mellette, és halkan beszélt hozzá.
    </p>

    <p>
      – Istenem… Mennyire szerették egymást… – zokogom hangosan.
    </p>

    <p>
      – Mindig szeretni fogják egymást – jött a halk válasz. – … de most, ahogy itt simogatom… a fehér lepedőn… a feje alatt… és a fülénél … vértócsa…! Eddig miért nem vérzett?
    </p>

    <p>
      Talán a sós víz miatt…? Két napig volt a tengerben… Telefoncsörgés szakítja félbe beszélgetésünket.
    </p>

    <p>
      – El kell búcsúznunk. Nem lehet hamvasztani, ebben az országban nem hamvasztanak. Hazaviszem… A testét hazaviszem… Ám ahhoz, hogy ezt holnapután megtehessük… kiveszik a belső szerveket… de legalább nem szenvedett: koponyaalapi törés a halál oka – ez azonnali halált jelent… egy pillanat műve volt…
    </p>

    <p>
      Ne sírjunk… Nagyon emberien bánnak vele… Itt vagyok. Vigyázok rá… Hazaviszem, ahogy ígértem…
    </p>

    <p>
      Örökké szeretünk… kisfiam…
    </p>

    <p>
      Néhány nappal később újságcikk a megyei napilap címoldalán: <em>„Életet mentett – és belehalt.”</em>
    </p>

    <p>
      <em>„A huszonhat éves, győri Gősi Zoltán emberfeletti küzdelemben mentett ki egy felelőtlen fürdőzőt a jón sziget híres Canal d&#8217;Amour oldalán. A fuldokló segítségére siető másik embernek szintén sikerült időben kimenekülnie, ám Zolit elragadta a tenger.</em>
    </p>

    <p>
      Így kezdődött, és tart ma, tizenhat évvel később is valami különös, fájdalmas csoda: írni kezdtem, előbb esengő leveleket – hozzá – ma már verseket is, és könnyebbé válik a lelkem, ha arra gondolok, hátha elérnek Zolihoz a sorok, hátha meghallja lelkem üzenetét…
    </p>

    <p>
      Menekültek a „Halottnak hitt szavak”, először hozzá, azután másokhoz – mindenkihez, aki képes volt leülni mellém és családom mellé a gyászolók padjára:
    </p>

    <p>
      Halottnak hitt szavak
    </p>

    <p>
      Ahogy a hínár alatt<br /> makacs kagylóban<br /> megbújó<br /> félénk gyöngyszemek<br /> titkát sem tudja más,<br /> csak a tengerek,<br /> úgy rejti bánatom<br /> lelkem tengermélye,<br /> mely minden kínt<br /> hosszan eltemet.
    </p>

    <p>
      S a fájó,<br /> bús titokban fogant<br /> néma gondolat,<br /> mielőtt végsőt hördül,<br /> halálos kín alatt,<br /> még megszüli kárhozott,<br /> véres magzatát,<br /> nem bánva már,<br /> hogy nem érti őt<br /> a gúnyos, rút világ.
    </p>

    <p>
      Utolsó sóhaja alatt<br /> zihálva megszületnek<br /> a halottnak hitt szavak,<br /> s féltett titkomról<br /> feloldozást remélve,<br /> esengve vallanak,<br /> ahogy lassan, ernyedten<br /> a szürke, gyűrött<br /> papírlapra hullanak,<br /> s bennük új életre kél<br /> a tűnő gondolat.
    </p>

    <p>
      Fényt csókolsz rám
    </p>

    <p>
      Ha elvágyódom,<br /> s nyomomban halál oson,<br /> szivárvány-mosoly,<br /> napsugár, nyár bókol: várj!<br /> Lehajolsz, fényt csókolsz rám.
    </p>

    <p>
      Hiszem, hogy Zoli örökkön világító fénye az, amely képes volt átmelegíteni újra és újra megfagyott lelkemet, ő segít, hogy őrizhetem soha el nem múló, sőt, egyre erősödő szeretettel fájdalmasan szép emlékét, szellemi hagyatékát, életének, sorsának, tettének üzenetét: a szeretet halhatatlan.
    </p>

    <p>
      De hol vannak az angyalok?
    </p>

    <p>
      Néha elhozza őt a fény; áll az idő mozdulatlan, a világ leírhatatlan szépségű, fényár közelít a Kapun túlról a színek csodálatos kavalkádja, ez semmihez sem fogható létállapot gyönyörű és békés, maradni akarok benne.
    </p>

    <p>
      Földi mértékben semmi nem mérhető ebben a különös időtlenségben, ismerős fénylény közelít, megszólítom, maradjon, ő az… a szeretet, kegyelmi állapot ez, hálás vagyok érte, lassan a földi világra eszmélek újra, könnyű vagyok és boldog.
    </p>

    <p>
      Árad a könny az arcomon, árad a szívemben, az érzés körbefon, valami hófehér ragyogás, amely csak a kiváltságosoknak a kiváltságosoktól érkezhet így, ilyen éteri szépen, talán képes vagyok átsugározni abba a távoli dimenzióba fényemet én is.
    </p>

    <p>
      Mert szeretem holtában is, és tudom, ő is örökké viszontszeret, bár nem találom, nem tudom, hol jár, és folyton kérdezem: hol vannak az angyalok?
    </p>
  </div>
</div>
