---
author: Személyes Történelem
categories:
  - Kiadói hírek
date: 2018-05-22 11:10:34+02:00
image: http://szemelyestortenelem.hu/wp-content/uploads/2019/01/Toth-Gyorgy-es-Gyorgyne-800x445.png
permalink: /interju-a-katonaevek-szerzoivel/
tags:
  - interjú
  - katonaévek
  - levelek
  - szerelem
  - Tóth György
  - Tóth Györgyné Marika
title: Interjú a Katonaévek szerzőivel
aliases:
  - /interju-a-katonaevek-szerzoivel/
---

<div id="dslc-theme-content">
  <div id="dslc-theme-content-inner">
    <p>
      Hogyan idézi fel egy házaspár fél évszázaddal korábbi jegyességének történetét, és miért dönt úgy, hogy egykori leveleik, és szerelmüknek ezekből kibontakozó története mások érdeklődésére is számot tarthat? <a href="http://konyv.guru/ahogy-olvasni-kezdtem-azonnal-ujra-tizenhet-eves-lettem/">Könyv Guru</a> készített interjút a <a href="https://www.konyvesbolt.online/KATONAEVEK-1965-1968">Katonaévek 1965-1968 </a>című kötet szerzőpárosával, Tóth Györggyel és feleségével, Marikával.
    </p>

    <p>
      <strong>Marika</strong>: Engem két dolog kavart fel. Az egyik, amikor a szüleimről írok. Nem ilyen képet őriztem róluk. Édesanyám magamra hagyott, amikor az esküvőmre készülődtem. Úgy éreztem nem osztozik a boldogságomban. Haragudtam ezért rá. Édesapám pedig kitagadott a végrendeletében. Ezek a negatív képek maradtak meg bennem. A leveleket olvasva szembesültem azzal, hogy valójában nem olyanok voltak, mint amilyen képet őrzök róluk. Bevallom nagy boldogság volt rájuk találni. Lelkiismeret furdalásom lett, hogy hagytam ezt az énjüket feledésbe merülni.
    </p>

    <p>
      Ami még nagyon felkavart, hogy akkor értettem meg, hogy Gyuri milyen sokat szenvedett a megaláztatások miatt. Nem számoltam meg, hányszor volt beteg. Azt hiszem, azt könnyebb lenne összeadni, hogy mikor nem. Ezeknek a testi betegségeknek a lelki nyomás volt az oka, amit naponta át kellett élnie. Nekem sem volt sok eszközöm ahhoz, hogy kellő vigaszt tudtam volna nyújtani neki. Nem lehetett tudni, hogy mikor cenzúrázzák a leveleket. Így maradtak a frázisok, és az állandó leszidások, melyek nyilvánvalóan nem hatékony módszerek. Talán hárítottam is a problémákat, mert ha nem ezt tettem volna, akkor én is összeomlok.
    </p>

    <p>
      <strong>György</strong>: Talán a megaláztatások voltak a legfelkavaróbbak, melyeket újra éltem a levelek olvasása közben. A Magvető Könyvkiadóból délután munkámból hazamentem és másnap délután egy Mezőkövesd melletti barakkban kellett szalmazsákot tömnöm szalmával ahhoz, hogy este lefekhessek. Vagy: bevonulásom előtti napokban Tersánszky Jenő rekedtes hangját hallhattam élőben saját gitárkíséretével a déli pályaudvar felett lakásában, Csanádi Imre és Mátyás Ferenc költő kollégáim társaságában. Egy pár nap múlva meg az éjféli órákban elmélkedtem egy öt méter hosszú latrina akácfa rúdjába kapaszkodva, amit a megérkezésünk napján ásattak meg velünk szükségleteink elvégzésére, hogy mi végett jöttünk-e világra, tulajdonképpen halálunk után mit hagyunk magunk után. Egyáltalán csoda, hogy a katonaságot túléltem. Még a közelemben lezuhant repülőgép is elkerült, pedig történhetett volna másként is. Újraolvasva, felkavartak azok az intim levélrészletek, amik kimaradtak a könyvből. Az örökre a mi kettőnk titka maradt. A könyv elkészítésekor nem erre tettük a hangsúlyt, hanem annak a kornak a bemutatására.
    </p>

    <p>
      A teljes interjú a <a href="http://konyv.guru/ahogy-olvasni-kezdtem-azonnal-ujra-tizenhet-eves-lettem/">Könyv Guru portálon olvasható</a>.
    </p>
  </div>
</div>
