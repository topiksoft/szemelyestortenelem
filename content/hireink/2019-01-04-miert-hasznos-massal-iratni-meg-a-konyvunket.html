---
author: Személyes Történelem
categories:
  - Kiadói hírek
date: 2019-01-04 12:00:18+01:00
excerpt: Még sokan azok közül is mással íratják meg a könyvüket, akik maguk remekül fogalmaznak. Hogy miért lehet erre szükségük? A válasz egyik része - hangsúlyozzák az efféle szolgáltatást nyújtó cégek - nem is annyira a tehetségben, mint inkább a hatékonyságban keresendő. Aki ugyanis ritkán ír "élesben", bármilyen gördülékenyen is fogalmazzon, azon könnyebben erőt vesz az írói görcs (vagyis blokkol le feladat közben), míg ez a veszély jóval kevésbé fenyegeti a profi háttérírót, aki gyorsan és nagy biztonsággal szállítja a megfelelő szöveget.
image: http://szemelyestortenelem.hu/wp-content/uploads/2019/01/Vitor-Pina_Flickr.com_-e1456786823569.jpg
aliases:
  - /miert-hasznos-massal-iratni-meg-a-konyvunket/
tags:
  - háttéríró
  - ídő
  - kiadás
  - marketing
  - miért jó?
  - pozitívumok
  - segítség
title: Miért hasznos mással íratni meg a könyvünket?
---

<div id="dslc-theme-content">
  <div id="dslc-theme-content-inner">
    <p>
      Még sokan azok közül is mással íratják meg a könyvüket, akik maguk remekül fogalmaznak. Hogy miért lehet erre szükségük?&nbsp;A válasz egyik része&nbsp;&#8211; hangsúlyozzák az efféle szolgáltatást nyújtó cégek &#8211;&nbsp;nem is annyira a tehetségben, mint inkább&nbsp;a hatékonyságban keresendő. Aki ugyanis ritkán ír &#8220;élesben&#8221;, bármilyen gördülékenyen is fogalmazzon, azon&nbsp;könnyebben erőt vesz az írói görcs (vagyis blokkol le feladat közben), míg ez a veszély jóval kevésbé fenyegeti a profi háttérírót*, aki gyorsan és nagy&nbsp;biztonsággal szállítja a megfelelő&nbsp;szöveget.
    </p>

    <p>
      De ez csak egy a számos érv közül, amelyekből most összeszedtük a fontosabbakat. Lássuk hát, miért jó egy háttéríró?
    </p>

    <p>
      <strong>A szerző megőrzi a saját &#8220;hangját&#8221;, stílusát</strong><br />Ennek a fajta könyvírásnak egyik nagy előnye, hogy munka közben egy&nbsp;kompetens háttéríró különös figyelemmel fordul a szerző felé. Ez a figyelem és megértés&nbsp;egyrészt&nbsp;megnyugtatja a szerzőt, aki így jobban megnyílik&nbsp;a gondolatai közlésére. Másrészt ennek köszönhetően&nbsp;a szöveget összeállító író megfelelően bele tud helyezkedni a szerző bőrébe, és rá tud érezni annak vérmérsékletére, stílusára, szófordulataira. Éppen ezért hitelesen képes visszaadni annak &#8220;hangját&#8221;. Ideális esetben a kész, szerkesztett könyvét kezébe vevő szerző &#8211; Molnár Ferencet parafrazeálva &#8211; úgy érezheti, hogy &#8220;ez olyan jó, hogy mától fogva én írtam&#8221;.
    </p>

    <p>
      <strong>Rengeteg időt lehet ezáltal spórolni</strong><br />Sokkal gyorsabb és a szerzőnek jóval kevesebb idejét veszi el, mintha maga írná a könyvét. Márpedig nem egy szakmában, amelynek képviselői könyvet akarnak írni tapasztalatairól, az idő különösen sokat számít. Ráadásul akinek van családja, aligha&nbsp;bánja, ha otthon is értékelik, hogy apa vagy anya nem tűnik el rögtön a közös étkezések&nbsp;után, és vannak hétvégék, amiket teljes egészében együtt tudnak tölteni.
    </p>

    <p>
      <strong>Az idő pedig sok pénzt érhet</strong><br />Bár fizetni kell&nbsp;az efféle szolgáltatásért,&nbsp;paradox módon mégis többnyire inkább hozza, mint viszi a&nbsp;pénzt. Elsősorban azért, mert a könyvírás időigényes tevékenység, és ha valaki jó szakember a maga területén (például sikeres üzletember, cégvezető, orvos vagy ügyvéd), akkor a munkából való kiesése jóval többe kerül, mint amennyit egy írástudó emberre költ a gondolatai lejegyzéséért, formába öntéséért. De egy-egy jó szakkönyv, főleg, ha gyorsan és jó időben kerül a piacra, akár üzleti haszonban mérhető eredményt hozhat a szerzőjének.
    </p>

    <p>
      <strong>Egy képzett háttéríró növelheti a könyv kiadási esélyeit</strong><br />A kiadók általában két dolgot várnak&nbsp;az ismeretterjesztő és szakirodalmi szerzőktől. Elsősorban is, hogy legyenek elismertek a szakmájukban, vagy legalább képesek legyenek egy nagyobb közönséget megszólítani. Másodsorban, hogy&nbsp;jól megírt könyvet adjanak le. Ez utóbbi szempontból megnyugtató lehet a kiadónak, hogy&nbsp;egy képzett író művét kell publikálniuk, nem pedig a gyakorlatlan szerzőét. Ez akár versenyelőnyt is jelenthet más, hasonló szakmabeli könyvéhez képest, akik maguk rakják össze kötetüket, pusztán a saját tudásuk, képességeik szerint.
    </p>

    <p>
      <strong>Több idő és energia marad a könyv reklámkampányára</strong><br />A könyv megjelenése előtt a legtöbb kiadó jó néven veszi, ha&nbsp;a szerző elkezdi építeni, bővíteni a potenciális olvasók körét. És amennyiben&nbsp;valaki komoly sikert akar elérni a könyvével, akkor ez az ő érdeke is. Ilyenkor kifejezetten nagy segítség lehet, ha nem kell az írással, az utolsó simításokkal bíbelődni.
    </p>

    <p>
      <strong>Többet lehet kihozni a témából</strong><br />A háttéríró a könyv első olvasója is egyben. Olyan kérdéseket, ellenvetéseket tehet föl, amelyek a szerző fejében nem feltétlenül fogalmazódnak meg. Azáltal pedig, hogy előkerülnek, mód nyílik&nbsp;arra, hogy a szerző egyből meg is válaszolja őket, egyszersmind még alaposabban kifejtse elképzeléseit.
    </p>

    <p>
      * * *
    </p>

    <p>
      Nem biztos persze, hogy mindenkinek feltétlenül háttéríró után kell nézni. Ha valakit szórakoztat vagy kiteljesít a saját könyvének a megírása, ráadásul ideje is van erre, akkor nyugodtan próbálkozzon, hiszen sokféle&nbsp;segítséget lehet kapni ehhez is.
    </p>

    <p>
      * A háttéríró &#8211; szemben a személyiségét nem vállaló szellemíróval &#8211; szakmai tudásán kívül a nevét is adja a vállalkozáshoz. Ilyen közös, a borítón is névvel vállalt munka volt például legutóbb Halász Judit színész- és énekesnő, valamint Orosz Ildikó újságíró 2015. novemberében megjelent könyve, amelyről <a rel="noreferrer noopener" href="http://konyves.blog.hu/2015/11/11/halasz_judit_a_vilag_legcsiribiribb_enekesnoje" target="_blank">itt olvashat</a>.
    </p>

    <hr class="wp-block-separator" />

    <p>
      A cikk korábban a <a href="http://konyv.guru/miert-hasznis-massal-iratni-meg-a-konyvunket/">Könyv Guru portálon</a> jelent meg.
    </p>
  </div>
</div>
