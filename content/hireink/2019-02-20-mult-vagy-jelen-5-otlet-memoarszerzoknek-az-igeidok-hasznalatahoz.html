---
author: Személyes Történelem
categories:
  - Kiadói hírek
date: 2019-02-20 10:22:50+01:00
excerpt: Számít-e, hogy milyen igeidőt használunk a visszaemlékezésünkben, és ha igen, mi az előnye és a hátránya az egyes megoldásoknak?
image: http://szemelyestortenelem.hu/wp-content/uploads/2019/05/jiyeon-park-224073-unsplash-1568x882.jpg
aliases:
  - /mult-vagy-jelen-5-otlet-memoarszerzoknek-az-igeidok-hasznalatahoz/
tags:
  - igeidők
  - írástechnika
  - jelen idő
  - memoár
  - múlt idő
  - visszaemlékezés
title: Múlt vagy jelen? 5 ötlet memoárszerzőknek az igeidők használatához
---

<div id="dslc-theme-content">
  <div id="dslc-theme-content-inner">
    <p>
      Kézenfekvő lenne azt mondani, hogy a múlt felidézéséhez memoárunk írása közben mindenképpen múlt idejű igéket kell használni. De nem is kevesen vannak olyanok, akik jelen időben írják a visszaemlékezéseiket. Mitől függ, hogy melyik igeidőt használjuk a memoárunkban? Lehet-e keverni a kettőt, van-e szabály ezek használatára, illetve milyen hatást érhetünk el egyikkel és másikkal? A héten a jelen és a múlt idő nyomába szegődünk.
    </p>

    <h4>
      <strong>1. Legyünk következetesek!</strong>
    </h4>

    <p>
      Elvileg&nbsp;mindegy, hogy melyik igeidőt választjuk, a lényeg, hogy ne keverjük őket. Igaz, hogy a memoárok többsége múlt időben születik, de számtalan példa van az ellenkezőjére is, úgyhogy nem kell félnünk a jelen&nbsp;idő használatától sem. Az olvasót elsősorban a következetlenség zavarja.&nbsp;Ezért a legszerencsésebb, ha már az elején tisztázzuk magunkban, melyik igeidő tűnik kedvezőbben a visszaemlékezésünk számára, és aztán ragaszkodunk is ahhoz. Mivel a szerzők hajlamosak menet közben elsősorban a történetre, a szövegalkotásra figyelni, mindenképpen hasznos, ha a már kész anyagot ebből a szempontból is átfésüljük, mert a legjobb szándékok ellenére is becsúszhatnak tévesztések, amelyek aztán kellemetlen benyomást keltenek.
    </p>

    <h4>
      <strong>2. Bátran legyünk következetlenek!</strong>
    </h4>

    <p>
      Bármennyire is igaz az előző pont, mégsem szabad szentírásnak venni. Mi van ugyanis akkor, ha a szövegfolyam során egyszer csak felidézzük egy álmunkat, vagy egy felbukkanó régi szerelmünk kapcsán egykori szenvedélyes találkozásunkat? Ilyenkor nyugodtan válthatunk igeidőt, múltról jelenre például, ezzel is jelezve a váltást, azt, hogy itt az olvasó egy történetet talál a történetben, amely máshol-máskor játszódik, mint a fővonulat. Izgalmas hatásokat lehet elérni ezzel a technikával, mindenképpen megéri kísérletezni vele.<br />De vigyázzunk! Az &#8220;időbeli&#8221; ugrálás legalább olyan zavaró lehet (lásd előző pont), mint amennyire hatásos. Tehát csínján bánjunk vele, tartsuk magunkat a kiválasztott igeidőhöz, és csak indokolt esetben váltsunk, akkor is csak egy-egy külön kezelendő jelenet kedvéért.
    </p>

    <h4>
      <strong>3. Ha bizonytalanok vagyunk, próbáljuk ki mindkettőt!</strong>
    </h4>

    <p>
      Elképzelhető, hogy elsőre mindkét igeidő használata megfelelőnek tűnik számunkra és nehezen döntünk. Ilyenkor lehet hasznos venni egy konkrét jelenetet a visszaemlékezésünkből, és megírni kétféleképpen: múlt és jelen időben is. Aztán friss szemmel elolvasva már bizonyosan érezni fogjuk, melyik érint meg minket jobban, melyik &#8220;húz be&#8221; jobban a történetbe, vagyis melyik fog jobban működni az olvasó számára.
    </p>

    <h4>
      <strong>4. A jelen idő csapdája</strong>
    </h4>

    <p>
      Nem véletlenül szokták mindazonáltal ajánlani (és használni) a múlt időt, mint a memoárok <em>természetes </em>igeidejét. A jelen időben írt szövegek ugyanis egyfajta csapdába csalhatják a szerzőt. Egyrészt igencsak csábító így fogalmazni  a memoárunkat, mivel a jelen idejű szöveg &#8220;azonnaliságot&#8221;, közvetlenséget sugall, ráadásul dinamikusabb is, így az olvasó ott érezheti magát a történések közepében. Arról nem is beszélve, hogy ezzel sokkal erősebb érzelmi reakciókat válthatunk ki az olvasóból.<br />Ne feledjük azonban: ami nyereség az egyik oldalon, hátrány lehet egy másik szempontból. A jelen időben leírt történet közben a szerző kevésbé tud reflektálni arra, ami történt. A mesélő &#8220;én&#8221; ebben az esetben ugyanis elsősorban <em>cselekvő alanyként</em>, nem pedig <em>narrátorként, mesélőként</em> jelenik meg, márpedig utóbbi lenne csak képes utólagos bölcsességgel és tisztánlátással rátekinteni a saját múltjára, a tetteire.<br />Nem árt tehát elgondolkodni, mi a fontosabb számunkra: a memoárunk dinamikája, vagy inkább elgondolkodó-reflektáló jellege.
    </p>

    <h4>
      <strong>5. Hol lehet mégis jelenben a múlt?</strong>
    </h4>

    <p>
      Na jó, kérdezhetnénk, de ha ez mind igaz, akkor érdemes-e egyáltalán jelen időt használni a memoárunkban? Érdemes bizony, méghozzá olyan esetekben, amikor olyan drámai eseménysorról írunk, amelynek a hatása máig fogva tart minket. Például egy közeli hozzátartozó váratlan (és/vagy tragikus) haláláról írva.&nbsp;Akinek tragikus hirtelenséggel hunyt el valamelyik hozzátartozója (mondjuk autóbalesetet szenvedett vagy öngyilkosságot követett el a házastársa), annak aligha fog nehezére esni a jelen időt használni, hiszen hosszú hónapokig, évekig olyan frissek az ezzel kapcsolatos érzései, mintha éppen akkor történnének. A veszteség állandóan jelenvaló (már-már örökkévalónak tűnik), nem lehet tehát róla múltbeli eseményként beszélni. Ilyenkor természetes, hogy kerüljük a múlt időt.<br />Legalábbis, ha a történtek után viszonylag gyorsan sor kerül a memoár elkészítésére. Évtizedek elteltével&nbsp;az ilyen intenzív emóciók is gyengülnek, csillapodnak, így ebben az esetben a szerző&nbsp;már nyugodtan visszatérhet a múlthoz.
    </p>

    <h4>
      * * *
    </h4>

    <h4>
      <strong>Összefoglalva:</strong>
    </h4>

    <ul>
      <li>
        A memoárok többnyire múlt időben készülnek, aminek egyrészt az az előnye, hogy az olvasóban nem kavarodnak össze a korábban és a jelenben történt események, másrészt könnyebb reflektálni az egykori történésekre.
      </li>
      <li>
        A jelen idő használata is gyakori, különösen akkor, ha dinamikusabb, átélhetőbb szöveget szeretnénk készíteni, de olyan esetekben is, amikor az átélt érzelmek még különösen frissek a szerző számára. Ennek azonban az az ára, hogy kevesebb lehetőség van a &#8220;bölcs rálátásra&#8221;, a reflexióra.
      </li>
      <li>
        Egyik megoldás sem előrébb való a másiknál, de bármelyiket választjuk is, következetesen tartsunk ki mellette az egész mű írása során, és csak indokolt esetekben váltsunk át (például egy jelenet kedvéért) a másikra.
      </li>
    </ul>

    <p>
      A cikk korábban a <a href="http://konyv.guru/miert-hasznis-massal-iratni-meg-a-konyvunket/" target="_blank" rel="noreferrer noopener" aria-label=" (új fülön nyitja meg)">Könyv Guru portálon</a> jelent meg.
    </p>
  </div>
</div>
