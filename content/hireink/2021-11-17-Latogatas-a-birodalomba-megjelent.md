---
author: Személyes Történelem
categories:
  - Kiadói hírek
date: 2021-11-17 10:06:33+02:00
image: 
title: Megjelent a Látogatás a Birodalomba
tags:
  - Kassai Tibor
  - új megjelenés
---
Ma jelent meg a Személyes Történelem gondozásában Kassai Tibor professzor visszaemlékezése, a *Látogatás a Birodalomba. Útinapló egy 1958-as szovjet tanulmányútról*.

A szerző 1958-ban fiatal kutató-állatorvosként részt vett egy három hónapos tanulmányúton a Szovjetunióban. Erről az útról részletes naplót vezetett, amelyet nem idegenek olvasmányának szánt. Az azóta eltelt hat évtized változásai – köztük magának a hatalmas Birodalomnak az eltűnése a térképről – azonban különleges értéket kölcsönöznek a Szovjetunióban élő emberek akkori életéről egy szemtanú által papírra vetett hiteles feljegyzéseknek.

Moszkván kívül módja volt Kazahsztánban, Grúziában és Örményországban is több-kevesebb időt eltölteni. A szűkebb szakmáját érintő tapasztalatairól külön feljegyzéseket írt, naplója döntően az ottani életviszonyokról, az emberekről, az emberekkel való kapcsolataimról, kulturális eseményekről, látnivalókról készült érdekes jegyzeteket tartalmazza.

A közelmúlt történelme, a néprajz, a kultúra iránt érdeklődő olvasók ezekből képet kaphatnak a szovjet társadalom egy szegmensének az életéről a Sztálin halálát és Hruscsov fellépését követő, jelentős változások ígéretétől izgalmas időszakban.

A Látogatás a Birodalomba kapható a könyvesboltokban, a kiadónk webshopjában pedig [kedvezményesen vásárolható meg](https://www.konyvesbolt.online/Kassai-Tibor-Latogatas-a-Birodalomba-Utinaplo-egy).

 
