---
author: Személyes Történelem
categories:
  - Kiadói hírek
date: 2021-11-18 10:00:00+02:00
image: 
title: Steve Boateng, a somogyi háziorvos emlékeinek második része
tags:
  - Steve Boateng
  - új megjelenés
---
A Személyes Történelem gondozásában ma jelent meg Steve Boateng második könyve. 

A _Pálmabor és kukacok_ [első kötetéből](/konyveink/palmabor-es-kukacok/) megtudhattuk, hogyan lett a szegény sorsú ghánai kisfiúból képzett nőgyógyász Magyarországon, a másodikból pedig többek között arra derül fény, miért nem vált végül valóra a régóta dédelgetett álom, miért nem lett nőgyógyász a szerző Ghánában. Annak ellenére sem, hogy az újdonsült szakorvost ösztöndíjszerződése öt évre visszaszólította szülőföldjére.

A visszatérés történetének őszinte elbeszéléséből megismerhetjük Ghána igazi arcát, az adott időszakban uralkodó társadalmi viszonyokat, a családi környezetet, de a távoli afrikai ország számos kevésbé közismert kulisszatitkába is beavatást nyerünk. Azt is megtudhatjuk például, hogy az országban annak idején csak akkor vásárolhatott az ember italt, ha vitt magával hasonló üres üveget cserébe, mert az üveg hiánycikk volt...

A _Pálmabor és kukacok II. Avagy miért nem lettem nőgyógyász Ghánában_ kapható a könyvesboltokban, kiadónk webshopjában pedig [kedvezményesen vásárolható meg](https://www.konyvesbolt.online/Steve-Boateng-Palmabor-es-kukacok-II-Avagy-miert-n).
