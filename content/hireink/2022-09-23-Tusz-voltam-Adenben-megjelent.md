---
author: Személyes Történelem
categories:
- Kiadói hírek
date: "2022-09-23 09:00:00+02:00"
image: ""
title: Megjelent a Túsz voltam Ádenben
tags:
- Szabó Zsuzsi
- megjelenés
---

A Személyes Történelem gondozásában jelent meg [Szabó Zsuzsi könyve](https://szemelyestortenelem.hu/konyveink/tusz-voltam-adenben/), melyben a szerző az élményeit meséli el Dél-Jemen fővárosában, Ádenben 1986. január 13-án kitört törzsi polgárháborúról. Ebbe váratlanul belecsöppenve volt kénytelen menekülni tizenegy hónapos kisfiával. Boldog kismamaként és az ádeni egyetem hallgatójaként kellett szembesülnie azzal, hogyan szabadult el hirtelen a pokol a fővárosban, hogyan vált valóságos rémálommá az élet a közel-keleti országban.

Eleinte a magyar rezidencia biztonságos földszintjére húzódva várták a híreket a békekötésről, mindhiába. A harcoló törzsek makacsul ragaszkodtak a területek fegyverrel való megszerzéséhez, illetve megtartásához. Félelemmel telve hallgatták az ágyúzást, a tankok zúgását és a géppuskák kelepelését. Keservesen teltek a napok folyóvíz és hírek nélkül, míg végül a sokadik evakuálási kísérlet során sikerült épségben kijutniuk az országból.

A személyes hangvételű, részletes napló a szerző édesapjának – az akkori jemeni magyar nagykövet – jelentéseivel, távirataival, édesanyja feljegyzéseivel, valamint egy magyar katonai csoport történetével kiegészülve hitelesen eleveníti fel az 1986-os drámai eseményeket.

A *Túsz voltam Ádenben* kapható a könyvesboltokban, kiadónk webshopjában pedig [kedvezménnyel vásárolható meg](https://www.konyvesbolt.online/Szabo-Zsuzsi-Tusz-voltam-Adenben-Jemeni-naplo).
